.i no prenu pu ki viska le nu le nanmu goi ko'a cu flukla ca le
jundi nicte

.i no prenu cu viska le nu le cmablo co bambu cu canci mo'i ne'i le
latna derpesxu

.iku'i ba gi so'u djedi gi no prenu ku na zgana le du'u le nonsku po'u
ko'a ba'o klama fi le snanu .e le du'u ko'a se jbegu'e da poi ke'a cimni
sosyzda po le galtu rirxe be fi le vlile mlapau be le cmana zi'e noi
tu'a le bangu po'u la .zend. cu jinsa tu'a le xelso zi'e noi sotroi fa
le zu'o te bilma

\\

.i jetnu fa le du'u le grusi nanmu pu cinba le derpesxu gi'e ba bo cpare
le ri'erkoi fi'o na'e muvgau to la'a na ganse toi be le kinli srasu pe
le vlika'a be ko'a gi'e parkla co carmalga'e ja cilmo be le ciblu be'o
le cukseltai stuzi goi fo'a voi ke'a se galraipau le tirxu .a le xirma
vu'o no'u se ma'e le rokci zi'e voi ke'a ru'inai skari co fagri gi'e ca
ca'a skari co fagyfesti

.i fo'a malsi gi'e ba'o se daspo le mu'e tcepru fagri gi'e za'o se
preja lei malvari cicricfoi

.ije le cevni po fo'a ca na se zuksi'a le remna

.i le fange nanmu po'u ko'a ba pinvre ca'u le zbepi

.i ko'a co'a cikna ca le gapru solri

.i ko'a ba to'e spaji jimpe le du'u le velxai ba'o kanro binxo kei gi'e
ga'orgau le pilda kanla gi'e se ri'a bo sipna ki'u le ruble be le ka
xadni na.e le zifre termu'i

.i ko'a djuno le du'u fo'a stuzi sau ko'a tolranda terzu'e

.i ko'a djuno le du'u lei nalsti tricu pu fliba le nu mulno spogau to
fa'a le ve rirxe toi fi le temfesti be fi'o krasi le remoi mapti malsi
be le mintu cevni be fi le fagri .e le morsi

.i ko'a djuno le du'u ko'a pamoi bilga le sevna

.i le zi ctemidju ku jai ca co'a cikna fai ko'a ri'a le nu klaku
krixa pa cipni

.i le li'i le tapsni be le cucycau jamfu be'o .e su'o figre .e pa botpi
cu se jvinu cu kajde ko'a le zu'o su'o diklo nanmu cu sinma mipcta le
nunsipna be ko'a gi'e cpedu le sidju be fa ko'a gi'a bo terpa le makfa
be fi ko'a

.i ko'a co'i cinmo le ka terpa gi'e ba bo mitysisku be ne'i le spofu
bitmu pa mrovau kevna gi'e ba bo gairgau lei pezli co toldjuno ko'a

\\

ni'o le mu'e tu'a le te zukte cu gidva ko'a cu na'e pino cu'o gi'e
na'e rarna

.i ko'a djica le nu ko'a senva le sidbo be pa nanmu goi ko'e

.ije ko'a djica le nu ko'a selxanri ko'e fi'o tcila mulgau kei .e le nu
ko'a jai gau rinka le nu zasti be fa ko'e

.i la'e di'u poi le makfa gungunma cu po'o se pensi ko'a

.i ganai zo'e retsku lu ma cmene do li'u .a lu do pu jai gau mo li'u gi
ju'o ko'a na kakne le nu spuda

.i pu xamgu le malsi co darno be le prenu be'o ja temfesti
.i ki'u fo'a mecrai fi le ni visycu'i munje

.i ji'a le diklo mudyjajypre cu sidju ko'a le nu ko'a toltce nitcu

.i le rismi .a le grute ku se dunda my. gi'e se ri'a bo banzu cidja le
xadni be ko'a bei fi'o se ritli po'o le sipna .e le senva

\\

no'i le co'a senva be fa ko'a pu kalsa .ije ba za bo le senva ku ckaji
le ka lojyske

.i le fange nanmu po'u ko'a cu senva le nu ko'a midju pa cukseltai
amfite'atro noi ke'a simsa le fagri malsi po'u fo'a kei .e le nu rau
le nonsku se ctuca goi fo'e ku se culno le stizu kei .e le nu le
flira be fo'e cu darno traji tai da'i le zu ja vu tarci gi'e prane
visycu'i be ko'a

.i ko'a ctuca fo le xadyske .e le mu'eske .e le mafske

.ije ca bo fo'e cu tinju'i co xankydji gi'e troci le nu ke'a
jimpe dafsku

.i tai da'i fo'e smadi le du'u le nu crecipra cu vajni le ka ke'a xanri
ko'a kei na.e le ka la'a pa ke'a zasti

.i ko'a ba sipna ja cikna jurpei le dafsku be fa fo'e gi'e na curmi le
tcica be ko'a gi'e ganse pa banro mencre ra'i le steci peifli

.i ko'a sisku tu'a pa menli poi ke'a inda le ka ke'a cmizu'e ne'i le
munje

\\

.iku'i ba gi vei so .a pano nitce gi ko'a jimpe co se fanza le du'u noda
kakne le nu ke'a sidju fo'e poi ke'a na'e pensi zarcpa le se krici be
ko'a kei kei .e le du'u nu'o se kakne fo'e poi ke'a suzroi kakne le nu
ke'a xamgu natfe

# TODO camxes does not like {ka'enai} "impossible to be realized" but
# does parse just {ka'e}. {ka'enai} is in the dictionary but does not
# appear to be in CLL
.i le na'e pensi cu inda le ka ce'u cnemu fo xedypa'i gi'e ku'i ka'enai
binxo le prenu

.ije le suzroi kakne ca'o zmadu zasti

\\

.i ba gi pa lecydo'i to ji'a le lecydo'i ca cabna le nu ko'a sipna .ije
le nu ko'a cikna ca cabna re cacra po'o ti'u le cermurse toi gi ko'a
baze'e vimcu da'a le barda xanri bo se ctuca po'u fo'e

.i pa se ctuca goi ko'e cu nonsku je pelxu bo pilda nanla gi'e suzroi
cilce gi'e simsa ko'a le ka kinli flira

.i ko'e ba ze'i mliburna tu'a le nu ko'a vimcu le drata se ctuca

.i ko'e ba xagyfarvi to ba'o su'o tecyju'i ctufau toi ja'e le zabna

.iku'i le betri ku fasnu

\\

.i ba gi pa djedi gi ko'a de'a sipna tai da'i le nu ko'a cliva le viknu
cantu'a gi'e co'a catlu le kunti gusni be ti'u le lecydo'i noi ko'a
vukna ke'a le cermurse gi'e jimpe le du'u ko'a puzi fliba le nu senva

.i ca gi piro djedi gi le nu fanza sanji insomni cu dicra ko'a

.i ko'a djica le nu litru be bu'u lei cicricfoi be'o fi le tatpi gi'e ba
bo no'e gasnu be ne'i lei carmalri'a spati be'o le nu senva noi ke'a
ruble je zasni je sampu .i narplixau

.i ko'a djica le nu ctuca gi'e ba bo ze'i tavla ku'i le nu le se ctuca
ku porpi je canci

.i ca le naru'e cimni taspei cu kalselvi'i co xebni fi'o tisna le
tolci'o kanla

\\

.i ko'a ba jimpe le du'u ko'i goi le gunka be le nu ganzu fe le kalsa je
carmalga'e senva be'o cu nadrai le'i gunka poi raktu be le nanmu poi
do'anai ke'a djuno ro le nonseljmi .i ko'i traji nadmau le mu'e zo'e
jivbu pa skori be le canre kei .a le mu'e zo'e zbasu le sinci be fo la
to'e flira brife

.i ko'a jimpe le du'u le pamoi betri cu narfaunarcu'i

.i ko'a ba dimnu'e le nu mo'icri fo'e poi ke'a pu jitfa gidva ko'a
gi'e sisku pa dubyfrica tadji

.i pu gi le zukte gi ko'a jdice le du'u ko'a surla be fi'o masti bei
tezu'e le tsagau be ko'a be'o bei ki'u le kamtatpi ruble

.i ko'a radycru le nu senva gi'e ba zi ze'a bo kakne le nu xamgu kuspe
sipna gi'e ca ru'inai senva gi'enai ganse le se senva

.i ko'a ba denpa le mu'e le cukseltai be fa le mluni cu prane kei le nu
di'a senva

.i ba gi ca le lecydo'i gi ko'a ritli jisygau ko'a ne'i le rirxe djacu
gi'e ba bo cesri'isi'a su'o plini cevni gi'e ba bo bacru su'o javni
slaka po pa vlipa cmene gi'e ba bo co'a sipna

.i ko'a ca zi senva fi'o kansa ko'e goi pa risna poi di'i rilti

.i ko'e ca tolcando je glare je se mipri je nilbra be le bolxa'e be'o
je carmi xunre ne'i pa prenu xadni ctino noi ke'a claxu le flira .e
le te cinse

.i ko'a ba za tcila ci'irpa'i senva ko'e ca pa vo sanji nicte

.i le nu senva cu xagzenri'a ko'e

.i ko'a na pencu ko'e gi'e ganse po'o ko'e gi'e ru'inai dragau ko'e
fi'o catlu

.i ko'a ganse je lifri ko'e ra'i so'i stuzi

.i ca le pa vo moi nicte cu nu ko'a satre le fepri arteri gi'e ba bo
satre piro le risna

.i le se lanli cu mansa ko'a

.i ba tolsnuti le nu na senva ca pa nicte

.ije ba ko'a xrugau le risna gi'e bacru le cmene be pa plini gi'e
tolsisti le nu ko'a xarpei le drata ralju rango

.i ko'a ba'o zbasu le bogygreku .e le kalgai ba piso'e nanca

.i le kerfa so'imei cu nadrai se gunka

.i ko'a ba'o cupra ko'e goi pa nanmu to pa nanla toi .iku'i ko'e to'e
ckali'a je to'e tavla je to'e kargau be le kalgai

.i ca le so'i nicte cu nu ko'a senva le nu ko'e sipna

ni'o le mu'eske be la'e la'o ly. gnostik ly. zo'u le fincei ku
da'erjicla ko'i goi la adan. pe le xunre zi'e poi ke'a na kakne
le nu sanli

.i ko'i pe le pulce ge'u du ko'e pe le se senva

\\

no'i ba gi pa lecydo'i gi ko'a pu'o spogau ko'e gi'e ba'o to'e ze'ejdi

to .i pu xauzma le mu'e daspo be ko'e kei fi ko'a toi

.i ko'a ba za'o cpesku fi so'i pruxi be tu'i le tumla .e le rirxe gi'e
ba bo pinsi'a le zbepi be ko'i goi le vi'u prexra be ju'o cu'i le tirxu
.a le nanla xirma gi'e culcpe le narju'o sidju ko'i

.i ca le zi vacmurse cu nu ko'a senva ko'i poi ke'a jmive je desku

.i ko'i na'e jenselte'a gunma le tirxu joi le nanla xirma gi'e ji'a
gunma le re djicni balda'u .e pa nakybakni .e pa rozgu .e pa lidvilti'a

.i ko'i fa'irgau ko'a le du'u zo fagri cu terdi cmene ko'i kei .e le
du'u le se masyce'u ze'e pu ta'e zuksi'a ko'i le catra be le danlu bu'u
le vi cukseltai malsi .e le drata malsi kei .e le du'u ko'i makfa kakne
tu'a le nu ko'e jmive tai da'i pa nanmu be fi'o zilzba be le rectu .e
le bongu lu'u kei .e le du'u la fagri .e ko'a po'o djuno le du'u ko'e
na mairza'i

.i ko'i ba minde fi le nu ko'a ctuca ko'e ro le ritli gi'e ba bo klami'e
ko'e le remoi temfesti bo malsi poi ke'a ckaji le ka kubyko'u ku'o fa'a
le ve rirxe ja'e le ba nu zo'e sanga le zuksi'a be ko'i

.i ko'e ba ba'o sipna ne'i le ko'a senva

\\

.i ko'a co'a gunka le se minde

.i le nu ctuca ku ze'a ranji to mo'u li re se nanca toi te zu'e le nu
ko'a skicu le nonseljmi be fi le munje be'o .e le jdaske pe la fagri

.i ko'a na djica le nu ko'a sepli ko'e ca le tolfa'o

.i le nu nitcu ctuca cu krinu le nu faurze'a sipna

.i ji'a ko'a refygau le pritu janco noi ke'a simlu le ka xlali

.i ru'inai ko'a xanka tu'a le prugastcica . . .

.i to'u ko'a gleki le nunctu

.i le mu'e ga'orgau be le kalgai cu cabna le nu ko'a peisku le se du'u
mi nau kansa le mi bersa kei to ja mecroi toi le se du'u le bersa be mi
cu denpa gi'e na zasti gi'o bo na kansa mi

.i fausno le zu'o ko'e munje randa bo jinvi

.i ko'a paroi minde ko'e le zu'o ko'e punji pa lanci ga'u re'o pa darno cmana

.i le lanci ku bifkluza le cmana ca le bavlamdei

.i ko'a darsyze'a minde fi tu'a so'o drata simsa ciplanli

.i ko'a ba jimpe co toltce kurki pe'a le du'u le ko'a bersa ba'o bredi
le nu ko'e jbena ku gi'e sutydji

.i ca le zi nicte cu nu ko'a pamoi cinba ko'e gi'e ba bo minde fi le nu
ko'e klama le drata malsi noi ke'a temfesti labybi'o zi'e noi ke'a mutce
darno pa'o le vu cicricfoi .a le cimtu'a

.i pu'o le klama minde cu nu to mu'i le nu ko'e noroi djuno le du'u ko'e
mucti kei gi'e krici le du'u ko'e nanmu tai lo'e nanmu toi ko'a gasnu le
nu ko'a vimcu ro se ctuca mojysi'o be ko'e

\\

.i le nunji'a be ko'a je nunsurla be ko'a ba rinka le nu ko'a bumru pe'a
tolselci'i

.i ca le manku be ti'u le vacmurse .e le cermurse cu nu ko'a pinsi'a le
zbepi be fi rokci

.i ru'inai ko'a selxanri le si'o le ko'a mucti bo bersa cu gasnu le
mintu ritli bu'u le drata malsi fa'a le ve rirxe

.i ca le nicte cu nu ko'a na senva gi'a senva tu'a le fadni senva

.i ko'a ba pilda pe'a ganse le se tirna .e le marji ci'e le munje

.i le nalzva bersa se ctigau ko'a le cmaze'a ruxse'i be ko'a

.i le mivmu'i be ko'a cu mulno

.ije ko'a stali se ci'o le tcegei

\\

.i ca pa mo'u cabyku'e noi le vrici terlisri cu kanji tu'a le selna'a
pamei .onai le selna'a mumei cu nu fo'i goi re terblo nanmu cu cikygau
ko'a ti'u le ctemidju

.i ko'a na kakne le nu ko'a viska le flira be fo'i

.iku'i fo'i tavla be fi le nu pa makfa nanmu cu kakne le nu ke'a to'e
xrani cadzu be ne'i le fagri bu'u pa malsi be fa'a le berti

.i le mafcre ba zi suksa frimo'i tu'a le valsi be cu'u le cevni

.i ko'a morji le du'u ro jmive be bu'u le munje zo'u la fagri po'o cu
djuno le du'u ko'e mucti

.i tu'a le morji ku se smacni ko'a gi'e ku'i ba bo dukri'a ko'a

.ije ko'a terpa le nu le ko'a bersa ku tsapei le du'u ko'e stati le
to'e xrani cadzu be ne'i le fagri kei gi'e facki le du'u ko'e mucti

.i da'i da poi na nanmu zi'e poi zo'e senva xarpei ke'a po'o zo'u
.uinai traji ba'e ckeji gi'e .uanai carmalga'e

.i ro da poi patfu cu selci'i tu'a le bersa be da to da curmi toi do'e
le cfipu joi gleki sampu

.iku'inai le mafcre cu terpa tu'a le balvi be gau le ko'a bersa poi
ko'a pu pensi le nenri .e le sefta ca le pa no no pa se mipri nicte

.i le fanmo be le nu xanka be fa ko'a cu suksa .iku'i ko'a se kajde
tu'a le vrici sinxa

.i pamoi to ba'o pa ze'u carvi claxu toi sinxa pa dilnu be ga'u re'o pa
cmama'a tai da'i le linto cipni

.i remoi sinxa to fa'a le snanu toi le nu le tsani ba ckaji le ka xunre
be tai da'i le densru be le tirxrpardu

.i cimoi sinxa le mutce danmo voi ke'a jai gau xunre xaksu be le jinme
nicte ku'o ba'o le xalni litru be fa lei danlu

.i le nu pu zu cfari ca krefu ba le mutce panonomei se nanca

.i le temfesti malsi be le cevni co fagri ca'a se daspo le nu fagri

.i ca le cermurse be se cau le cipne cu nu ko'a ca'a viska le cukseltai
fagri be ru'u le bitmu

.i ko'a ze'i pensi le nu ko'a se marbi le djacu gi'e ba zi bo jimpe le
du'u le pu'o morsi cu prane fanmo le laldo be fa ko'a gi'e tolpifygau fi
le se gunka

.i ko'a mu'e cadzu fa'a le fagri

.i le zu'o fagri na xrani ko'a gi'e ku'i pamse'a joi sruri ko'a se cau
le glare .e le jelca

.i ko'a surla joi ckeji joi terpa joi mu'e jimpe le du'u ko'a na
mairza'i gi'e xanri co senva
